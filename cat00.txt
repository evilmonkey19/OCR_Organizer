Els relats de la política espanyola i del procés independentista se situen en paral·leles asimètriques, però d’una asimetria gairebé perfecta. Tant en el terreny institucional com en el polític i social. Valguin alguns exemples. És veritat que el general en cap de la Guàrdia Civil a Catalunya no va respectar el deure de reserva que li imposa el seu càrrec, però també és cert que els que ara en demanen el cessament pel seu discurs provocador van provocar abans l’institut armat a l’aprovar al Parlament una resolució que reclamava la seva «retirada de Catalunya».

És veritat que des de la política espanyola s’ha qualificat de «colpistes» els dirigents independentistes, però també és cert que en seu parlamentària els partits processistes van aprovar una resolució en favor de la desobediència civil i institucional (un oxímoron) i que el president Torra –el representant ordinari de l’Estat a Catalunya– l’ha secundat. És veritat, en el pla social, que el prior benedictí del Valle de los Caídos s’ha alineat amb la ultradreta espanyola, però també és cert que els benedictins de Montserrat van obrir les portes del monestir a una meditació de marcat caire polític.

Mentrestant, amb la sentència de l’1-O a punt de dictar-se, és evident que els líders del procés han comès, amb independència dels tipus penals a què s’acabi ajustant la seva conducta, un acte de deslleialtat institucional manifesta. Al discurs de Manuel Azaña sobre l’Estatut de 1932 em remeto: «La Generalitat és una part de l’Estat espanyol, no és un organisme rival, ni defensiu ni agressiu, sinó una part integrant de l’organització de l’Estat de la República espanyola. I mentre no es comprengui així, no entendrà ningú el que és l’autonomia». 

La política espanyola no només no va entendre aquesta encertada reflexió d’Azaña, sinó que va afegir llenya al foc. Però els líders independentistes, a l’optar per la via unilateral, van trencar les regles del joc. Ja no hi ha punts d’intersecció: són paral·leles asimètriques.