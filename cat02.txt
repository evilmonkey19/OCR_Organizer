Els dos grans reserves Vilasar formen part de les referències del selecte catàleg del celler Carrau. Però, malgrat el nom dels vins i el cognom de l’empresa, les seves vinyes no són plantades al terme del municipi maresmenc ni formen part de la petita i singular Denominació d’Origen Alella, sinó de la Indicació Geogràfica Cerro Chapeu de l’Uruguai. Ara, com es pot ensumar, Vilassar hi té alguna cosa a veure. Malgrat que actualment queden algunes vinyes a la part alta, durant molts segles sí que van ser ben presents en tot el paisatge vilassarenc. El celler uruguaià, de fet, conserva com un tresor un document notarial que indica que el 2 d’abril de 1752 el pescador Francesc Carrau Vehils va comprar la seva primera vinya a l’actual Vilassar de Mar.

D’aleshores ençà, i durant deu generacions, el lligam amb la viticultura ja no s’ha trencat. Per explicar l’empelt d’una part de la família a l’Uruguai, cal retrocedir fins al 1929, quan, arran del crac mundial, un dels descendents del pescador vinater, Joan Carrau Sust, amb els seus estudis d’enologia a Vilafranca del Penedès sota el braç, va decidir d’anar a cercar un futur millor al país sud-americà. Com s’explica al llibre In Vino Veritas. La familia Carrau y el vino, un any després es va establir inicialment amb la seva dona, Catalina Pujol, i els cinc fills a la regió de Las Violetas, on el pare va començar a treballar a la Bodega Santa Rosa. I va ser un fill seu, Juan Francisco Carrau Pujol, qui el 1976 va plantar, als afores de Montevideo, la llavor de les Bodegas Carrau, amb els vins fins Castel Pujol com a emblema.

En poc temps el celler, un dels més grans i tecnològicament més avançats del país i amb extensions a la zona de Canelones i al paratge Cerro Chapeu, va ser declarat d’interès nacional pel seu paper tan important en la difusió i la promoció mundial de la viticultura uruguaiana. A la seva web, la branca uruguaiana dels Carrau afirma:

‘Als nostres cellers seguim els valors que els nostres pares van aprendre dels seus pares i que són la nostra herència més valuosa: educació i innovació contínues, promoure la creativitat de l’enòleg a la vinya i el celler, estret contacte amb clients i consumidors, respecte pels nostres proveïdors i una fervent cura del principal actiu de qualsevol empresa: l’equip humà.’

I una mica més: Sense deixar la regió de Canelones, d’ençà del 1979 hi ha un altre destacat celler uruguaià amb nom nostrat. L’Establecimiento Juanicó, tot i que és portat per la família Deicas, fa referència a l’emprenedor maonès Francesc Juanicó, que el 1830 va adquirir aquestes terres per dedicar-les a la ramaderia i més endavant, ja en mans del seu fill Cándido, a la vinya. Al principi del segle XX els Juanicó se’n van desfer i la propietat va canviar de mans unes quantes vegades, però pel camí no es va arribar a perdre el llinatge dels terratinents i polítics menorquins, que també es pot localitzar (amb la forma Joanicó) en un carrer de Montevideo.